---
date:         2021-03-17
category:     blog
tags:         evropská-unie kontrola-moci-a-mocných dotace
layout:       post
title:        "Peksa: Další analýza dokazuje Babišův střet zájmů. Žádám o nový audit"
image:        posts/mikulas-peksa00.jpg
author:       
---



Brusel, 17. března 2021 - Premiér Andrej Babiš dosadil do většiny výkonných i kontrolních pozic Státního zemědělského a intervenčního fondu (SZIF) své nejbližší spolupracovníky. Fungování instituce přizpůsobil tak, aby nahrávala jeho byznysovým zájmům. Vyplývá to z nové analýzy Nadačního fondu proti korupci. Podle ní jsou v souvislosti s fungováním fondu problematické nejenom dotace pro firmy, které defacto Babiš ovládá, ale i veřejné zakázky. Kvůli novým skutečnostem žádá pirátský europoslanec Mikuláš Peksa nový audit.

> „SZIF je institucí, která v Česku rozděluje miliardy ze státního rozpočtu a evropské podpory pro zemědělce. Poté, co se Andrej Babiš stal v roce 2014 ministrem financí, problémy na SZIF nabraly na obrátkách. Premiér je jedním z největších tuzemských podnikatelů v zemědělství a bez dotací, které SZIF rozděluje, by měl jeho Agrofert nulové zisky,“ upozorňuje europoslanec Mikuláš Peksa.

V roce 2018 se Babišovým střetem zájmů začala zabývat Evropská unie a většina úřadů přerušila vyplácení dotací firmám z holdingu do doby, než se o Babišově střetu zájmů rozhodne ve dvou nezávislých auditech.

> „SZIF už byl v minulosti auditován a skrz Výbor pro rozpočtovou kontrolu v Evropském parlamentu žádám o přístup k neveřejným závěrům těchto auditů. Vzhledem k rozkrytí nových skutečností žádám také o zahájení nového auditu na SZIF a doufám, že mě Výbor pro rozpočtovou kontrolu podpoří. Také jsem napsal Evropské komisi, co se chystá dělat s tím, že peníze evropských občanů v Česku z velké části rozděluje netransparentní, v podstatě nekontrolovatelná a politicky ovládaná instituce,“ doplňuje Peksa.

Europoslanec Mikuláš Peksa se v europarlamentu zabývá rozpočtovou kontrolou. Na střet zájmů premiéra Andreje Babiše upozorňuje dlouhodobě. Loni v únoru ho kvůli tomu Babiš veřejně nazval vlastizrádcem.
