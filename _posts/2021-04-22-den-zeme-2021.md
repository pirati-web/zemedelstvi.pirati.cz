---
date:         2021-04-22
category:     blog
tags:         zemědělství životní-prostředí
layout:       post
title:        "Den Země 2021"
image:        posts/2021-04-22-den-zeme-2021.jpeg

author:        Blanka Lednická 
---  

lešná, 22. dubna 2021 - **Sedím u počítače, dělím se o radost z toho, že jsme pozorovali u nás ve vsi dudka chocholatého, zároveň o jisté rozladění ze skutečnosti, že venku sněží, ač je už 22. dubna.**

Moment, 22. dubna? Na dnešek přece připadá Den Země! A já slíbila Jirkovi, že k tomu napíšu článek na pirátský web. Tedy… S chutí do toho.

Ještě před jedenácti lety jsem Den Země moc neprožívala. Bydleli jsme v Brně, chystali jsme se na stěhování, které nás v polovině května 2010 čekalo, nebyl čas (nebo spíš energie nebo nálada) řešit, co by se dalo podniknout.

Po přestěhování na Vysočinu se prožívání tohoto dne změnilo. Bydlíme ve vsi, na starém statku s obrovskou zahradou. Do lesa to máme kousek, chodíme na procházky po širokém okolí, příroda nás obklopuje. Díky tomu můžeme každý den vidět dopady chování člověka na přírodu a životní prostředí. A že to často není zrovna lichotivý obrázek.

A právě na stav přírody, životního prostředí a na ochranu obého je [Den Země](https://www.earthday.org/earth-day-2021/) zaměřený. Poprvé se akce ke Dni Země uskutečnily v roce 1970 v USA, postupně se ale zapojil celý svět. U nás se poprvé slavil v roce 1990, v posledních letech na stovkách míst v celé republice.

Letos je samozřejmě Den Země přece jen jiných než v předchozích desetiletích. Hromadné akce se konat nemohou, proto se leckde rozhodli zapojit se jinak – někde se jedná o individuální akce, jinde dali k dispozici materiály k aktivitám se Dnem Země spojeným (jako to udělal [Krkonošský národní park](https://www.krnap.cz/den-zeme-2021/)), někde připravili stezky s úkoly (jako to udělaly [Chaloupky ve Žďárských vrších a Velkém Meziříčí](https://www.chaloupky.cz/den-zeme-2021/))

Do Dne Země se může zapojit každý - pomoci přírodě a životnímu prostředí můžeme všichni. Nejčastější aktivitou je sběr odpadků podél cest, můžete se ale inspirovat třeba na webu [22 způsobů](http://22zpusobu.cz/), který nabízí nápady ke každodenní ochraně naší planety, nebo [Kampaní obyčejného hrdinství](http://www.adam.cz/clanek-2021040027-kampan-obycejneho-hrdinstvi-2021.html).

U nás Den Země slavíme většinou úklidem v rámci Slunečnice, kroužku ve vedlejší vsi, který vede tamní evangelický farář. Úklidy se konají i letos - není to však jeden hromadný úklid jako za běžných let, ale několik různých akcí. Chystám se proto s dětmi na sběr odpadků podél silnic do vsi a také v okolních lesích, kam chodíme nejčastěji na procházky.

***A jak oslavíte Den Země vy?\***