---
layout: post
category: blog
published: true
title: 'Středočeský kraj se podílí na záchraně pstruha obecného potočního, v říčkách je nová násada'
date: '2023-05-24'
author: Piráti Středočeský kraj
image: posts/pstruzi_24-width-2000.png

description: 'Na 11 tisíc malých pstruhů obecných potočních dnes a včera rybáři vypustili do říček na Mnichovohradišťsku, Příbramsku, Mělnicku i Benešovsku. Jde o další plánovanou podporu stávající populace pstruha obecného a její rozvoj v rybářských revírech ve Středočeském kraji. Projekt Českého rybářského svazu podpořili krajští radní loni v září a schválili poskytnutí dotace ve výši 150 000 korun na nákup násady.'
tags:
  - rybářství 
  - chovatelství 


---
**Na 11 tisíc malých pstruhů obecných potočních dnes a včera rybáři vypustili do říček na Mnichovohradišťsku, Příbramsku, Mělnicku i Benešovsku. Jde o další plánovanou podporu stávající populace pstruha obecného a její rozvoj v rybářských revírech ve Středočeském kraji. Projekt Českého rybářského svazu podpořili krajští radní loni v září a schválili poskytnutí dotace ve výši 150 000 korun na nákup násady.**

*„Pstruh obecný potoční býval běžnou rybou, která bohužel z vodních toků mizí. Možnou záchranou druhu je opakované vysazení nové násady. Právě touhle cestou se vydal Středočeský územní svaz Českého rybářského svazu ve spolupráci se Středočeským krajem. V regionu je několik vhodných lokalit, kde by nová populace pstruha měla dobře prosperovat. Dohromady bylo vypuštěno zhruba 11 000 kusů pstruha,“ uvedla krajská radní pro oblast životního prostředí a zemědělství Jana Skopalíková.


Lokality byly vybrány s ohledem na vhodné podmínky. Tou nejdůležitější je celoroční dostatek vody. Ideální stav každé vyvážené populace spočívá v zastoupení všech věkových ročníků daného druhu. Rybáři proto postupně během několika let vysadí roční a dvouletou násadu o minimální kusové velikosti 15 cm. Tím by mělo dojít k vytvoření reprodukceschopného generačního hejna pstruha obecného potočního.

*„Středočeský kraj spolupracuje na zachování populací původních druhů a vyváženého společenstva ryb dlouhodobě. V minulých letech se podporovaly populace reofilních ryb, nyní je to pstruh obecný potoční. Věřím, že projekt, který potrvá do roku 2024, přispěje ke stabilizaci a rozšíření tohoto druhu v našem regionu,“ uzavřela Jana Skopalíková.


