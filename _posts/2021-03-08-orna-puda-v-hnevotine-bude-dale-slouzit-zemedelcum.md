---
date:         2021-03-8
category:     blog
tags:         zemědělství půda
layout:       post
title:        "Orná půda v Hněvotíně bude dále sloužit zemědělcům"
image:        posts/2021-03-08-orna-puda-v-hnevotine-bude-dale-slouzit-zemedelcum.jpg

author:       Josef Indra
---  

Olomouc, 9. března 2021 -**Hejtmanství Olomouckého kraje nepodá kasační stížnost vůči rozhodnutí soudu, který zrušil část zásad územního rozvoje Olomouckého kraje. Kauza kolem zastavění orné půdy v Hněvotíně o celkové rozloze 44 ha, byla velmi ožehavým tématem už několik let. O původním záměru záboru zemědělské půdy ve prospěch průmyslové zóny rozhodlo bývalé vedení Olomouckého kraje.**

V plánu územního rozvoje se počítalo se zastavěním této plochy a využitím k vytvoření nové průmyslové zóny. Už minulý rok před volbami se současný hejtman za koalici Pirátů a Starostů, Josef Suchánek, nechal slyšet, že vydání půdy u Hněvotína je jasný důkaz klientelismu. *„Není možné, aby se takové rozhodnutí, kdy chcete zalít 44 hektarů nejlepší orné půdy betonem, tlačilo přes jasný odpor starosty a celého zastupitelstva obce Hněvotín ve prospěch developera. Jsem rád, že jsme mohli pomoct k tomu, aby se orná půda udržela a sloužila nejlépe k tomu, čemu slouží nyní. Také proto jsme se na Radě Olomouckého kraje shodli na tom, že se proti rozhodnutí krajského soudu nebudeme odvolávat,”* řekl k rozhodnutí rady hejtman Olomouckého kraje Josef Suchánek.

Rada Olomouckého kraje se rozhodla akceptovat usnesení soudu na svém on-line zasedání v pondělí 8. března. *„Dnešním rozhodnutím rady se snad definitivně podařilo zabránit, aby tak úrodná půda sloužila jako průmyslová zóna. Pro podobné záměry by se měly primárně využívat brownfieldy a podobná vhodnější území. Půda si zaslouží ochranu, soud své rozhodnutí velmi dobře odůvodnil a rada kraje se s ním většinově ztotožnila,”* komentuje radní pro životní prostředí Martin Šmída.