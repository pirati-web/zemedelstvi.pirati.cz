---
date:         2021-02-25
category:     blog
tags:         rybnikarstvi
layout:       post
title:        "Olomoucký kraj podpoří stanice pro handicapovaná zvířata, zarybnění či hnízdiště čápů"
image:        posts/22021-02-25-olomouc-rybari-capi.jpg
author:       Josef Indra
---  

Olomouc,  25. 2. 2021 **- Zastupitelstvo Olomouckého kraje na svém zasedání podpořilo návrh Rady Olomouckého kraje vypsat dotační program pro podpoření činnosti záchranných stanic pro handicapované živočichy v celkové výši 250 000 Kč. Druhý dotační program, ve výši 2 000 000 Kč, podpoří akce či jednotlivé činnosti podporující životní prostředí v Olomouckém kraji.**

V rámci této dotace je možné žádat o finanční podporu pro záchranné stanice, které zajišťovaly péči o handicapované živočichy v roce 2020. *„Tento dotační program má podpořit činnost těchto záchranných stanic, které umožňují zachránit poraněná zvířata, které by jinak neměli velkou šanci na přežití. Dotaci mohou stanice použít na úhradu výdajů spojených s odchytem, převzetím, veterinárním vyšetřením, léčbou, krmením až po jejich zpětný návrat do volné přírody,“* uvádí radní pro životní prostředí Olomouckého kraje Martin Šmída.

Zastupitelstvo schválilo také další širokospektrální dotační program. Olomoucký kraj v rámci tohoto programu může podpořit například opatření pro zachování stávajícího hnízdiště čápa bílého nebo zarybnění rybářských revírů s důrazem na biodiverzitu. *„Čápi jsou důležitá součást ekosystému například při přemnožení polních hlodavců. Když mnozí diskutovali o plošném použití jedů, čáp tento problém řešil zcela v souladu s přírodou. Je tak potřeba zajistit vhodné podmínky, aby se k nám čápi nadále každý rok vraceli. Zarybnění zase mohou využít rybáři například na pomoc řece Bečvě, která byla v minulém roce bohužel otrávena. Příjem žádostí na tento dotační program začne 6. dubna,“* doplňuje Šmída.
