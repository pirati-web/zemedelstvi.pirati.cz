Sněmovna dnes projedná novelu zákona o ochraně zvířat proti týrání. Máme jedinečnou příležitost, jak zlepšit životní podmínky slepic, a proto budu na plénu obhajovat svůj návrh na ukončení klecových chovů už v roce 2025, namísto roku 2027, který je v původním návrhu.

Ke konci loňského roku bylo v České republice chováno v klecových chovech 83,44 % z celkového počtu 4 750 000 slepic. Sice už nejde o staré bateriové klece (600 cm2 na nosnici), ve kterých se slepice musela vejít na prostor menší než jeden papír A4, ale ani  obohacené klece (750 cm2 na nosnici), které jsou dnes českým standardem, nejsou žádná výhra. Jejich zavedením jsme v roce 2012 každé slepici přidali o něco málo prostoru navíc a do společné klece pro 15 až 30 slepic vměstnali hnízdo, bidýlko, podklad s materiálem k popelení a vybavení na obrušování drápů, což jim umožňuje jakýsi náznak možnosti přirozeného chování.

Jak moc tato změna opravdu pomohla slepicím, nebo jestli šlo jen o způsob umlčení veřejnosti, která začala projevovat odpor ke klecím, se můžeme asi jen dohadovat. Na tom, že ani současný způsob chovu v obohacených klecích není v jednadvacátém století přípustný a měl by být zrušen, podle průzkumu agentury Ppm factum research z března 2020 souhlas se zrušením klecových chovů projevuje 78 % Čechů a proti je pouze pětina (20 %).

Na konci loňského roku podala skupina poslanců všech sněmovních klubů kromě vládního ANO pozměňovací návrh k vládní novele zákona na ochranu zvířat proti týrání, jehož cílem je zakázat chov slepic v klecích, tedy i těch obohacených, a to od roku 2027. Od roku 2027 by se mohly slepice chovat v  halových chovech na podestýlce, ve voliérových chovech, ve volném výběhu a v ekologickém režimu. Já věřím, že bychom od klecových chovů mohli úplně ustoupit už o dva roky dříve, tedy v roce 2025, a v tom smyslu jsem podala vlastní pozměňovací návrh.

V únoru tohoto roku jsem na Výboru pro životní prostředí organizovala kulatý stůl s názvem Klecové chovy slepic – patří ještě do 21. století?, kterého se účastnili jak zástupci státní správy, zahraniční experti, vědci, ekonomové i veterináři, tak zástupci profesních svazů, veřejnosti a samozřejmě kolegové poslanci. V rámci kulatého stolu byla představena Analýza ekonomických dopadů legislativního zákazu využívání klecového chovu slepic na území ČR Institutu pro udržitelnost podnikání Masarykovy univerzity v Brně. Podle této studie budou investiční i provozní náklady spojené s přechodem na neklecový chov v přepočtu na jedno vejce znamenat zvýšení ceny o 20 – 40 haléřů, což se do koncové ceny promítne minimálně. 

Kulatého stolu se účastnil i profesor Joerg Hartung z Veterinární univerzity v Hannoveru, který popisoval již téměř dokončenou transformaci na neklecové chovy v Německu. Němečtí farmáři se s nutností přestavby chovů vypořádali během necelých 4 let, a to úplně bez dotací, jen se státními půjčkami. Krátkodobě byla sice německá vejce na trhu z části nahrazena dovozem, ale brzy došlo k návratu k původním poměrům a cena vajec z podestýlkového a voliérového chovu se zvedla o 2 centy. Zákaz chovu v klecích v Německu nepoškodil produkci vajec a změny na trhu byly jen dočasné. České republice doporučil profesor Hartung stanovit jasná pravidla a termíny přechodu tak, aby zemědělci dopředu věděli, co a kdy je čeká a byla jim poskytnuta všechna potřebná finanční i odborná pomoc. Zemědělec musí dostat za vejce férovou cenu a konečná cena musí vyhovovat také spotřebiteli. 

Návrh na zákaz klecí byl na konci února odmítnut Zemědělským výborem a Výbor pro životní prostředí k němu nepřijal žádné stanovisko. Na obou výborech návrh zablokovali poslanci hnutí ANO. Avšak poté, co se vzedmula vlna kritiky ze strany veřejnosti, která si odpor poslanců ANO ke zlepšení podmínek slepic spojila s podnikatelskými zájmy předsedy hnutí Andreje Babiše, následovala zajímavá otočka. Premiér Babiš veřejně odmítl postoj svých kolegů, nechal si udělat foto se slepičkou (jistě ne z klecového chovu) a prohlásil, že není důvod, aby slepice takto trpěly. Teď nás čeká další důležitá fáze, na programu 49. schůze Sněmovny je druhé čtení novely zákona na ochranu zvířat proti týrání včetně zmíněného pozměňovacího návrhu. Uvidíme, jestli premiér tentokrát dodrží slovo, nebo opět otočí. Doufám, že ne, a že se s otřesným způsobem chovu slepic v klecích konečně rozloučíme. 

Pevně věřím, že se nám podaří zákaz klecového chovu prosadit a také, že se následně podaří ohlídat, aby se nám dotační peníze zase nezatoulaly někam jinam a pod záminkou zdražení produkce vajec se nenapakovali obchodníci a zpracovatelé. Zemědělcům musí zůstat důstojný zisk, aby si zákazník mohl říct, že za těch 20-40 haléřů spokojená slepice a spokojený zemědělec stojí. 
