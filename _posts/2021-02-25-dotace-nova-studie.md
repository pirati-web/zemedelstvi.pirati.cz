---
date:         2021-02-26
category:     blog
tags:         dotace
layout:       post
title:        "Nová studie: Česko je zemí obřích agrobyznysů, na Slovensku řádí dotační mafie"
image:       Mikuláš Peksa
---  

**Nová studie potvrzuje, že evropské peníze ve střední a východní Evropě často končí v rukou oligarchů a jejich kumpánů.**

**Efektivnímu rozdělování evropské podpory v regionu brání nevyřešené střety zájmů, bující korupce a podvody.** V době globální pandemie covid-19 je přitom zásadnější než kdy dřív, aby byly evropské peníze rozdělovány správně a rovnoměrně přispívaly k zlepšení životní úrovně po celé EU. Ne aby končily v kapsách slovenské dotační mafie, nebo obohacovaly podnikatele-politiky typu Andreje Babiše.

V tomto článku se podíváme na zjištění týkající se České republiky a Slovenska, v pokračování se budu věnovat Maďarsku, Rumunsku a Slovensku. [**Celou studii si můžete přečíst tady.**](https://publisher.pp-eu.eu/static/ViewerJS/#/tmp/assets/doc/where_does_the_eu_money_go.pdf)

# Česko: střet zájmů a nadržování velkopodnikatelům

Evropská podpora zemědělcům je vyplácena skrze kontroverzní **Společnou zemědělskou politiku, druhou největší výdajovou položku v evropském rozpočtu**. Ta od šedesátých let podporuje konkurenceschopnost evropských zemědělců. V roce 1985 tvořila 74 % evropského rozpočtu, v roce 2019 už „jen“ 37,4 % a očekává se, že se bude nadále snižovat. Většina peněz z programu je vyplácena skrze tzv. přímé platby, které dostávají zemědělci podle rozlohy obdělávané půdy. Prakticky to znamená, že **ten, kdo má nejvíc půdy, dostane nejvíc peněz – 80 % prostředků z programu putuje 20 % největších zemědělců**.

![piráti_zemědělství.jpg](https://publisher.pp-eu.eu/tmp/assets/img/pir%C3%A1ti_zem%C4%9Bd%C4%9Blstv%C3%AD.jpg.jpg)

To je v Česku problém. **Jsme totiž zemí obřích agrobyznysů.** Držíme unijní prvenství ve velikosti zemědělského podniku – 133 hektarů. Pro srovnání, slovenské farmy mají průměrně 80 hektarů, rakouské 19 hektarů a rumunské dokonce 3,7 hektaru. **Od vstupu do EU jsme obdrželi přes 15 miliard eur na podporu zemědělců a většina skončila právě na účtech velkých podniků.** Například v letech 2016–2018 připadlo menším a rodinným farmám jen 25 % z celého obnosu. Zatímco v některých členských státech funguje systém zastropování přímých plateb, Česko ho dlouhodobě odmítá.

![Obrázek1.png](https://publisher.pp-eu.eu/tmp/assets/img/Artboard%202%401.png.png)

**Tendence je tedy jasná – Česká republika jde dlouhodobě na ruku velkým zemědělcům (zejména těm, co mají blízko k vládě), zatímco ignoruje účinné nástroje na podporu těch malých.** Jsme například jedním z třinácti členů EU, kteří nevyužili speciální program na podporu malých zemědělců (Small Farmers Scheme). Ten oprošťuje farmáře hospodařící na méně než deseti hektarech od složité dotační administrativy. Velké farmy vydělávají i na nedostatečné kontrole vlastnických struktur. Při schvalování dotací se totiž úředníci formálně koukají jen na IČO příjemce, **nikdo ale nekontroluje, jak jsou různí žadatelé propojeni, jestli nejsou součástí stejné holdingové společnosti či zda náhodou nemají stejného majitele**.

Z toho těží podnikatelé, jako je Andrej Babiš, který jen v Česku ovládá 115 000 hektarů půdy, což je i na zdejší poměry opravdu hodně. Jeho holding Agrofert získal jen v roce 2019 provozní dotace ve výši 63 milionů eur. To, **že je premiér zároveň velkopodnikatel v zemědělství, je prostě obrovský problém**. Nejde, aby někdo rozhodoval o tom, kolik peněz se v konkrétním období do zemědělství pošle, a pak se o ně se svými firmami hlásil. Andrej Babiš si navíc během posledních let podmanil státní správu do té míry, že o přiklepnutí dotací jeho firmám rozhodují „jeho lidé“, kteří zároveň na jiných ministerstvech kontrolují správnost přidělení dotace ([o tom víc zde](https://mikulas-peksa.eu/v-cesku-se-z-dotaci-raduji-miliardari-muze-za-to-techto-5-chyb/)). [Pro víc informací o střetu zájmů Andreje Babiše a unijních auditech čtěte tento článek.](https://mikulas-peksa.eu/evropska-komise-babis-je-ve-stretu-zajmu-co-ale-bude-dal-a-proc-to-tak/) Ze střetu zájmů je navíc podezříván samotný ministr zemědělství Miroslav Toman, jehož otec a bratr podnikají v zemědělství.

# Slovensko: mafiánské praktiky a šikana drobných zemědělců

V únoru uběhly tři roky od vraždy investigativního novináře Jána Kuciaka a jeho snoubenky Martiny Kušnírové.[ Kuciak před smrtí psal právě o masivních podvodech s přímými platbami do zemědělství.](https://www.aktuality.sk/clanok/568007/talianska-mafia-na-slovensku-jej-chapadla-siahaju-aj-do-politiky/) **Po jeho smrti rozkryl tým investigativních novinářů (Aktuality.sk, Denník N) systém zneužívání evropských zemědělských dotací EU chráněný z nejvyšších politických kruhů.** Následovalo vyšetřování, v jehož síti uvízli vysocí státní úředníci, právníci s vazbami na politiky i oligarchové. A ještě zdaleka neskončilo.

Mezi běžné podvodné praktiky na Slovensku patří **žádost o dotaci na půdu, na které se nedá hospodařit** (například parkoviště pokryté asfaltem, sportovní letiště). Dál také žádost o dotaci na půdu, **ke které nemá žadatel žádný právní vztah** (je například ve vlastnictví státu nebo obcí) nebo **nárokování dotací na pozemky, které patří jinému zemědělci**. Drobní zemědělci na východu Slovenska poskytli novinářům šokující svědectví o administrativní šikaně, vyhrožování a násilí, které následovalo poté, co se podobným podvodům bránili.

Snad tím nejznámějším skandálem je kauza Dobytkár z prostředí slovenské Zemědělské platební agentury, instituce odpovědné za přerozdělování stovek milionů eur z evropské kasy. Tamější korupční schéma fungovalo neuvěřitelných čtrnáct let. Osoby s vazbami na slovenské oligarchy a politické strany SMER a SNS si založily zprostředkovací agentury na dohazování dotací. Skrze své lidi na ministerstvu měly přístup k interním pravidlům a kritériím hodnocení. **Jimi vypracované žádosti byly mnohem úspěšnější než žádosti ostatních, kteří se k evropské i státní podpoře snažili dostat bez tohoto druhu „asistence“. Úředníci si za zprostředkování účtovali tučné poplatky.** V[íce o korupčním skandálu, který otřásl Slovenskem, čtěte zde.](https://mikulas-peksa.eu/kauza-dobytkar-korupcni-skandal-ktery-hybe-slovenskem/)

Studie zdůrazňuje problém, který se týká i dalších evropských zemí včetně Česka. **Peníze, které přijdou z EU, jsou vnímány jako „peníze někoho jiného“.** Důsledkem jsou rozšířené i drobné podvody jako lhaní o skutečné rozloze půdy, na kterou je požadována podpora. Slovensko je navíc stejně jako Česko zemí, **ve které míří většina podpory těm největším zemědělcům**. Pozitivní je alespoň to, že **slovenský ministr zemědělství narozdíl od svého českého protějšku představil plán na zastropování přímých plateb**, který chce zavést do roku 2023.

Problémy s vyplácením dotací na Slovensku poukázaly ještě na jeden obrovský problém – Evropská komise obvykle začne řešit podobné systémové průšvihy až ve chvíli, kdy se jim dostane významné vnitrostátní pozornosti. Komise musí být proaktivnější a systémovým selháním především předcházet.

# Co dál?

Studie o rozdělování evropských peněz v pěti státech střední a východní evropy bohužel **ukazuje na pevné vztahy mezi politiky a největšími příjemci evropských dotací**. Ve všech pěti státech také existuje jasná **nerovnost mezi příspěvky pro velké a malé zemědělce**. Rozdělování dotací je také často netransparentní, což znemožňuje dohled ze strany veřejnosti a odborníků.

Ptáte se, co dál? [Některá řešení už jsem navrhl ve svém starším článku o chybách českého dotačního systému.](https://mikulas-peksa.eu/v-cesku-se-z-dotaci-raduji-miliardari-muze-za-to-techto-5-chyb/) Je také jednoznačné nutné, aby **všechny členské státy EU sbíraly a zveřejňovaly data o příjemcích dotací v jednotném, strojově čitelném formátu**. A **Evropská komise musí na peníze rozdělované na ministerstvech víc dohlížet**. Údaje o příjemcích dotací jsou nyní rozsypané v takřka 300 (často úplně nepoužitelných) rejstřících. Není navíc zřejmé, na jak dlouho se informace o příjemcích mají přechovávat, a tak často z webů ministerstvech nenávratně mizí už po dvou letech. [Evropská komise přitom má nástroj](http://www.dotaceeu.cz/getmedia/ce053dc2-7fa6-4333-b639-0db2e20858ce/Arachne-Charter.pdf), který pomáhá se zjišťováním podvodů a korupce. Členské státy ho ale odmítají používat, a tak často ani orgán, který za evropské peníze odpovídá, neví, kde peníze vlastně skončily.

Je znepokojivé, že se **chystá reforma Společné zemědělské politiky, která upřednostňuje kontrolu vyplacených dotací přímo v členských státech – což v místech se zkorumpovanou a politicky dosazenou státní správou nikdy nemůže fungovat**. Evropský úřad pro boj proti podvodům a Veřejný evropský žalobce, dva unijní orgány, které vyšetřují a stíhají zneužití finančních prostředků EU, musí mít dostatečné pravomoci, aby svou práci mohly dělat dobře. **Studie nakonec důrazně doporučuje, aby se EU konečně vypořádala se střetem českého premiéra a sdílela s veřejností závěry svých auditů.**

<iframe src="https://publisher.pp-eu.eu/static/ViewerJS/#/tmp/assets/doc/where_does_the_eu_money_go.pdf" width="90%" height="90%" style="box-sizing: inherit;"></iframe>
