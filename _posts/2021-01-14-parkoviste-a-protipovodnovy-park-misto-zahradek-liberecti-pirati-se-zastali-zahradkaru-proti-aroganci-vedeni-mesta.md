---
date: 2021-01-14
category: post
tags: zahrádkářství kontrola-moci-a-mocných
layout: post
title: Parkoviště a protipovodňový park místo zahrádek? Liberečtí Piráti se zastali zahrádkářů proti aroganci vedení města
author: Pavel Felgr
image: posts/2021-01-14-parkoviste-a-protipovodnovy-park-misto-zahradek-liberecti-pirati-se-zastali-zahradkaru-proti-aroganci-vedeni-mesta.jpg
---
Vedení města Liberce koncem loňského roku oznámilo ústy náměstka Jiřího Šolce zahrádkářům, kteří mají zahrádky v ulici Wintrova, že o zahrádky asi přijdou. Nestalo se tak ale oficiální zprávou z města, jak by se dalo očekávat, ale [prostřednictvím zpráv televize RTM](http://www.rtmplus.cz/video/11611/liberecky-magazin-nejen-o-protipovodnovych-opatrenich.html){:target='_blank'}. Podle něj má v oblasti vzniknout protipovodňový park a parkovací stání. Zahrádkáři i Piráti takové jednání odmítají. 

Piráti chápou nutnost protipovodňových opatření v kraji a k tomu účelu slouží krajský protipovodňový plán. Ale protipovodňová opatření v lokalitě Wintrova lze dělat i jinak než zrušením zahrádek.

> „Je dobře, že vedení města uvažuje o protipovodňových opatřeních, ale ta lze v dané lokalitě udělat i jinak, než likvidací zahrádek. Připravujeme několik variant řešení, se kterými bychom chtěli seznámit vedení města. Co se nám ale vůbec nelíbí je způsob, jakým vedení města (ne)komunikuje se zahrádkáři,“  říká liberecký Pirát [Pavel Felgr](/lide/pavel-felgr).

Zahrádkáři, kteří mají zahrádky v pronájmu, jsou ochotní si zahrádky odkoupit a na protipovodňových opatřeních se podílet. Předseda zahrádkářů Pavel Mraček k tomu říká: 
> „Protestujeme proti záměru města. Likvidace historické osady, poškodí téměř sedmdesát zahrádkářů a jejich rodiny, které tak přijdou o léta práce a místo k odpočinku. Zahrádkářství je důležité pro biodiverzitu místa, pěstujeme květiny a stromy, chováme včelstva a pečujeme o půdu. V době, kdy město nemá prostředky ani na údržbu stávající zeleně, nám snahy na zničení kolonie opravdu nedávají smysl. A zaráží nás hlavně arogance moci, kdy jsme se o záměru museli dovídat z médií. Nikdo s námi vůbec nemluvil. Zorganizovali jsme proto petici za zachování zahrádek a proti vyhnání desítek lidí z místa, které mají rádi.“

Piráti a zahrádkáři připravují prezentaci možných protipovodňových opatření, kterou předloží společně vedení města. Na lednovém zastupitelstvu také zahrádkáři předají vedení města petici za zachování zahrádek.
