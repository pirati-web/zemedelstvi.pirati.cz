---
date:         2021-02-25
category:     blog
tags:         životní-prostředí
layout:       post
title:        "Na Vysočině vznikla nová přírodní rezervace Rašeliniště pod Trojanem"
image:        posts/2021-03-01-na-vysocine-vznikla-nova-prirodni-rezervace.jpg

author:       Blanka Lednická
---  

Olešná, 1. března 2021 - **Vysočina je jednou z oblastí, které jsou známé především díky své přírodě. Chráněná krajinná oblast Žďárské vrchy je jednou z velmi vyhledávaných turistických oblastí, a to v zimě i v létě. Přírodní rezervaci Stvořidla zná snad každý, kdo někdy navštívil údolí řeky Sázavy. Národní přírodní rezervace Mohelenská hadcová step s nezaměnitelnou siluetou jaderné elektrárny Dukovany patří mezi místa, kam míří každý rok tisíce turistů z Vysočiny i jižní Moravy.**

Kromě toho ale na Vysočině najdeme i mnohem menší a veřejnosti často neznámé přírodní památky a rezervace. Těchto maloplošných zvláště chráněných území najdeme v našem kraji více než dvě stovky. Jsou vyhlašována za účelem ochrany vzácného stanoviště či prostředí, typického pro dané území, a také pro zajištění ochrany ohrožených rostlin nebo živočichů.

Nejnovější přírodní rezervací, zřízenou Radou Kraje Vysočina 16. února letošního roku, je Rašeliniště pod Trojanem. Najdeme ho v jihlavském okrese, mezi obcemi Šimanov, Jiřín a Hlávkov. Už v roce 2005 byla tato oblast vyhlášena městem Jihlava coby přechodně chráněná plocha. Letos se stala plnohodnotně chráněným územím. Nová přírodní rezervace má rozlohu skoro třináct hektarů a zahrnuje nejcennější části údolí kolem Jiřínského potoka.

![Rašeliniště pod Trojanem](https://a.pirati.cz/vysocina/img/posts/2021-03-01-na-vysocine-vznikla-nova-prirodni.jpg)

Jak se můžeme dočíst v [nařízení Rady Kraje,](https://m.kr-vysocina.cz/assets/File.ashx?id_org=450008&id_dokumenty=4105520) předmětem ochrany je zde soubor přírodně cenných biotopů, zejména nevápnitá mechová slatiniště a přechodová rašeliniště, vegetace vysokých ostřic, vlhké pcháčové louky a smilkové trávníky, s výskytem zvláště chráněných a významných ohrožených druhů, které jsou na tyto biotopy vázány.

Ochrana se tedy týká rašelinišť a mokřadů typických pro široká údolí potoků, které neprošly v minulosti meliorací. Najdeme zde celou řadu chráněných rostlin i živočichů – kromě výslovně zmíněných vysokých ostřic se jedná o celou řadu dalších druhů. Můžeme zmínit silně ohroženou rosnatku okrouhlolistou, drobnou masožravou rostlinu, dříve hojně zastoupenou na celém našem území, dnes už jen vzácně se vyskytující právě v rašeliništích. Mezi další vzácné druhy patří fialově kvetoucí prstnatce – kvete zde tmavší prstnatec májový nebo světlejší prstnatec Fuchsův. Mezi silně ohrožené druhy patří také nenápadný všivec lesní, velmi citlivý na stabilní vlhkost a dostatek světla.

![Rašeliniště pod Trojanem](https://a.pirati.cz/vysocina/img/posts/2021-03-01-na-vysocine-vznikla-nova.jpg)

Najdeme zde též celou řadu chráněných živočichů. Žije tu zvláště chráněný mravenec rašelinný, desítky druhů pancířníků, malých roztočů, kteří se podílejí na všech půdních procesech. Rašeliniště pod Trojanem se také řadí mezi významné lokality výskytu rašeliništních pavouků. Pozorovat zde můžeme také ptáky – v oblasti se vyskytuje žluva hajní, patřící mezi silně ohrožené zvláště chráněné druhy, dále sluka lesní, bekasina otavní, puštík obecný nebo datel černý.

Dnes, na začátku března, je ještě rašeliniště zčásti pod sněhem. I tak je ale jeho pestrost dobře vidět. Pokud byste chtěli rašeliniště navštívit, pohybujte se pouze tam, kde jste si jisti půdou pod nohama. Rašeliniště a mokřady jsou v tomto ohledu velmi zrádným prostředím – a často už od pohledu poznáte, že vás příroda varuje *„sem nechoď“.*

![Rašeliniště pod Trojanem](https://a.pirati.cz/vysocina/img/posts/2021-03-01-na-vysocine-vznikla.jpg)