---
date:         2021-09-24
category:     blog
tags:         zemědělství 
layout:       post
title:        "Dominika Poživilová Michailidu: Chci narovnat vztah mezi veřejností, zemědělci a ochranáři přírody!"
image:        posts/2021-09-24-michailidu1jpeg

author: MO Středočeský kraj
---  

Dominika Poživilová Michailidu je [pirátská kandidátka z 9. místa](https://www.piratiastarostove.cz/kandidati/mga-dominika-pozivilova-michailidu/) v letošních volbách do Poslanecké sněmovny. Je zastupitelkou v obci Krnsko. Věci veřejné se tak staly nedílnou součástí jejího života. Na manželově rodinné farmě má na starosti administrativu a komunikaci s úřady. Tam se také začala více zajímat o souvislosti mezi zemědělstvím a životním prostředím. Je vystudovanou výtvarnicí, i proto má blízko také ke kultuře.

### **Co tě motivovalo kandidovat v letošních volbách do poslanecké sněmovny?**

> Určitě stav naší země, lidé, kteří ji vedou. A v neposlední řadě to fakticky byl člověk, který mě nominoval do primárek a spousta lidí, kteří mi dali hlas a tímto jim ještě jednou děkuji za důvěru.

### **Jaká témata bys jako poslankyně prosazovala?**

> Mně jde hlavně o tzv pirátský přístup čili ve všech oblastech prosazovat transparenci a hledat veřejnou diskuzí taková řešení, která budou průnikem co nejvíce zájmů a v rámci současných vědeckých poznatků a doporučení. Jelikož jsem vedoucí [krajského expertního týmu pro životní prostředí a zemědělství](https://forum.pirati.cz/viewforum.php?f=1288&sid=c287ac15207053dc5f2806ba0500271c), směřuji k těmto oblastem, kde se chci zasadit o zlepšení stavu naší půdy a taky trochu narovnat vztah mezi veřejností a zemědělci i ochranáři přírody. Rozkoly jsou podle mě dány jen tím, že se rozkol někomu hodí, věřím, že všechny tři skupiny chtějí udržitelný způsob hospodaření a bytí v krajině. A kdo říká, že nechce, nemá jen dostatek informací. :)

### **Jaké je tvoje životní motto (oblíbený citát)?**

> Moje svoboda končí na hranici svobody druhého. Jen bych tam nově započítala i jiné bytosti, které tu s námi sdílejí terárium Země.

### **Které body z koaličního programu ti jsou nejbližší?**

> Asi bych měla jmenovat [zemědělství](https://www.piratiastarostove.cz/program/resort/zemedelstvi/) a [životní prostředí](https://www.piratiastarostove.cz/program/resort/zivotni-prostredi/), ale ty byly jsou a budou i bez úřadů, tady řešíme jen rozumnou správu. Více mi asi záleží na takových těch konstruktech, které jsme si vymysleli úplně od píky. Jedná se [o duševní vlastnictví a patenty](https://www.piratiastarostove.cz/program/autorske-pravo-pro-digitalni-svet/), internet a neustálé snahy o jeho omezování, [sociální sítě a jejich ne/blahý vliv](https://www.piratiastarostove.cz/program/chytra-valka-s-dezinformatory/) na společnost. To jsou, myslím, největší výzvy tohoto století, jestli tyto vynálezy budou sloužit nám, nebo my jim.

### **Kterým oblastem v tématu ochrany životního prostředí se chceš nejvíce věnovat?**

> Slibujeme větší provázanost a spolupráci ministerstva pro životní prostředí a ministerstva zemědělství, aby se naše [krajina stala bohatší](https://www.piratiastarostove.cz/program/zivejsi-priroda/). To by asi mohla být moje doména, protože k zemědělství jsem přišla tak nějak životem a jako outsider jsem možná háklivější na negativní vlivy, které nešetrnými postupy v přírodě zanechává. Na druhou stranu mám velké pochopení pro ty zemité lidi, kteří se mu věnují, a chápu jejich obavy z budoucnosti.

### **Jak hodnotíš stav českého zemědělství? Co je třeba zlepšit?**

> Máme to v programu a jako manželka praktikujícího zemědělce bych za všechny, kdo se musí [s administrativou a byrokracií v téhle oblasti potýkat](https://www.piratiastarostove.cz/program/zemedelstvi-bez-zbytecne-administrativy/), ocenila slibované snížení papírování a naopak posílení podpůrných a poradenských programů, aby se nám požadovaná opatření, která mají způsobit [vyšší zádrž vody v krajině](https://www.piratiastarostove.cz/program/kvalitni-pitna-voda-pro-kazdeho/) a celkovou větší pestrost našeho okolí, lépe realizovaly.

### **Jako výtvarnice máš jistě vhled i do kulturní oblasti. Je něco, v čem by podle tebe měl stát změnit přístup?**

> Podpora nezávislé scény a různých zdola rostoucích projektů zní asi trochu paradoxně, ale umím si představit i takovou podporu, která by neznamenala jen peníze, které prý všechno zkazí. :) Technaři baží po osamělé louce, kterou každoročně celkem pracně shánějí, stát jistě takovým místem disponuje a mohl by ho na pár dní poskytnout. Z druhé strany, v rámci velkých státních stavebních zakázek, se nám kdesi v překladu a přepisu starších zákonů vytratilo povinné 1 % z ceny stavby na přidružené výtvarné dílo nebo estetické pojetí okolí. To nebyl špatný model.