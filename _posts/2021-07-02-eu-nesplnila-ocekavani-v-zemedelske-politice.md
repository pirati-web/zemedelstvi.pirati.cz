---
date:         2021-07-02
category:     blog
tags:         zemědělství evropská-unie dotace rostlinná-výroba živočišná-výroba potravinářství krajinotvorba
layout:       post
title:        "Přijatá zemědělská politika EU nesplnila očekávání, ohrozí budoucnost české krajiny"
image:        posts/milan-dadourek.jpg
author:       
---
 

Praha, 2. července 2021 – Zástupci Evropské rady, Evropského parlamentu a Evropské komise minulý týden dojednali hlavní obrysy Společné zemědělské politiky pro další roky. Výsledek jednání je podle Pirátů zklamáním. Dohoda zachovává systém, který vyhovuje velkým podnikům s průmyslovým stylem zemědělské výroby. Oproti původnímu očekávání nedošlo k zastropování přímých plateb velkovýrobců a k zavedení účinných ekologických opatření, které měly vést k větší biologické rozmanitosti, zlepšení odolnosti krajiny a snížení dopadů na životní prostředí. „Zpřísnění pravidel dobrého hospodaření je ponecháno na jednotlivých členských státech, což v případě České republiky pravděpodobně znamená jen minimální úsilí o udržitelný rozvoj,“ komentoval dohodu Milan Daďourek, soukromý zemědělec a lídr kandidátky koalice Pirátů a Starostů na Vysočině.

> Pirátská strana považuje současný stav dohody za nevýhodný pro občany České republiky a nebezpečný pro budoucnost naší krajiny. Podle Pirátů měla být Evropská unie odvážnější v nastavení podmínek společného hospodaření. To potvrdil i Jiří Lehejček, vedoucí pirátského rezortního týmu zemědělství a místopředseda evropské organizace ekologického zemědělství IFOAM Organics Europe: „Drtivá většina členských států se zatím nikdy ve svých národních implementacích neodvážila zajít dále nad rámec společného evropského minima.“

> Podle původních předpokladů se měl nový přístup stát základem pro dosažení cílů tzv. Zelené dohody a jejích částí nazvaných Z farmy na vidličku a Strategie Biodiversity. Ty měly zaručit kratší potravinový řetězec, menší ekologické dopady a udržitelnost zemědělského hospodářství. K tomu podle Milana Daďourka nedošlo: „Některé interpretace vydávají dohodu za vítězství ekologického zemědělství. Jedná se však o nepochopení. Čtvrtinový podíl z celkového rozpočtu na ekoschémata bohužel jen klame názvem. Odvaha prosadit potřebnou reformu a pootočit kormidlem se opět nenašla.“ 

> „Celkově lze právě dokončený Trialog interpretovat jako velkou prohru občanů Evropy, kteří Společnou zemědělskou politiku EU platí, a to celou třetinou rozpočtu EU. Občané si přejí udržitelnou zdravou krajinu, kvalitní regionální potraviny a úrodnou půdu i pro naše děti, nejen pro současné zemědělské podniky s vlivem na rozhodování vlády,“  uzavřel Jiří Lehejček.
