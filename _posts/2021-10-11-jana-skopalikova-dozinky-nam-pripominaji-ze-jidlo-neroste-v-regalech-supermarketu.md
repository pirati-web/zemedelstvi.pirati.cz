---
category: blog
layout: post
date: 2021-10-21
#published: false
tags: 
  - rostlinná-výroba
  - potravinářství
  - krajinotvorba
title: 'Jana Skopalíková: Dožínky nám připomínají, že jídlo neroste v regálech supermárketů!'
description: 'zemědělství, tisková zpráva'
author: Mediální odbor
#authorId: stepan.drtina
image: posts/2021-10-11-dozinky.jpg
---

Na výstavišti v Lysé nad Labem se v sobotu 9. října konaly tradiční **Středočeské dožínky**. V rámci oslav proběhlo vyhlášení vítězů soutěže **Zemědělský hospodář Středočeského kraje za rok 2021** a nejlepších amatérských rybářů v soutěži **Středočeský šupináč 2021**. Na závěr pak zástupci kraje slavnostně pokřtili knihu **Půda a život civilizací** autorů Václava Cílka, Jiřího Hladíka a kol., kterou ve spolupráci se Středočeským krajem vydalo nakladatelství Dokořán.

Dožínky zahájila hejtmanka Petra Pecková (STAN): 
> „Vím, jak těžká práce je za tím, než ochutnáte čerstvý brambor se solí nebo pórkovou polévku, jako malá jsem pomáhala babičce a dědovi při sklizni či sušení sena“ uvedla hejtmanka a dodala: „Jsem moc ráda, že jsou v našem krásném kraji místa, kde jsou dožínky každoroční oslavou. Děkuji všem našim farmářům a zemědělcům za jejich nelehkou práci.“

Slavnostního křtu knihy Půda a život civilizací se kromě autora Václava Cílka, zúčastnil též zástupce nakladatelství Dokořán, pan Marek Pečenka. Knihu spolu s autory pokřtila též radní pro oblast životního prostředí a zemědělství [Jana Skopalíková](https://stredocesky.pirati.cz/lide/jana-skopalikova/) (Piráti): 
> „Naši předkové žili více než my v souladu s přírodou, dokázali lépe rozumět jejím zákonitostem, dokázali ji chránit tak, abychom z jejich darů mohli těžit i my dnes. Tato kniha nám ukazuje význam půdy pro život, jak ji vnímali generace před námi. Nechme se inspirovat a važme si přírody kolem nás.“

A které zemědělské podniky a farmy letos získaly na Středočeských dožínkách nejvyšší ocenění?

V soutěži **Zemědělský hospodář roku 2021** se umístily tyto firmy: 
* Zemědělská výroba Heřmanský s.r.o. z okresu Mladá Boleslav, 
* Zemědělské družstvo Mořina v okrese Beroun, 
* ZAS Bečváry z okresu Kolín, AGD Senice a.s. z Nymburka
* Ing. Petr Sýs z Novotinky v okrese Benešov.

> „Všem našim zemědělcům děkuji. Za jejich práci a lásku k přírodě a také za péči o krajinu, v níž žijeme. Do dalšího zemědělského roku, který jim právě začíná, všem přeji počasí tak akorát, přiměřeně vláhy, pěknou a dobře prodejnou úrodu, a především hodně zdraví,“ popřála zemědělcům hejtmanka Petra Pecková.

Ocenění v soutěži **Středočeský šupináč** si odnesli pánové Milan Haspeklo a Tomáš Holec, cenu za první místo získal pan Marek Šumpík. Všem oceněným výhercům blahopřejeme!
