---
date:         2021-09-08
category:     blog
tags:         zemědělství 
layout:       post
title:        "Jiří Lehejček: Klíčovým nástrojem prevence sucha je zdravá půda!"
image:        posts/2021-09-08-lehejcek.jpeg

author: MO
---  

**Jiří Lehejček** - pirátský [kandidát do poslanecké sněmovny z 23. místa](https://www.piratiastarostove.cz/kandidati/mgr-ing-jiri-lehejcek-phd/) středočeské kandidátky je místopředsedou IFOAM EU - celoevropské sektorové organizace ekologického zemědělství. Pracuje také jako akademik, kde se zabývá paleoklimatologií Arktidy (rekonstrukcemi klimatu) a vyučuje ochranu životního prostředí, funkce lesa nebo kvartérní ekologii. Vystudoval fyzickou geografii a geoekologii na Přírodovědecké fakultě Univerzity Karlovy a pěstování lesa na Fakultě lesnické a dřevařské ČZU, kde získal také doktorát za práci Dendrochronologie arktické tundry.

### **Co tě motivovalo kandidovat v letošních volbách do poslanecké sněmovny?**

> Jsem aktivní v Resortních týmech (RT) Zemědělství, který vedu, a Životního prostředí, jehož jsem aktivním členem. Chtěl bych se věnovat odpovědnější správě krajiny také v Poslanecké sněmovně.

### **Jaká témata bys jako poslanec prosazoval?**

> Chci dosáhnout, aby tu bylo čistší životní prostředí, kvalitní pitná voda pro všechny. Chci změnit styl toho, jak stát přistupuje k ochraně životního prostředí. To, jak nakládáme s krajinou, udělalo z běžných druhů v přírodě druhy vzácné a mnoho z nich vyhynulo. Také je pro mě důležitá kvalita potravin a jejich dostupnost.

### **Jaké je tvoje životní motto?**

> Zemi jsme nedostali od našich rodičů, ale půjčili si jich od našich dětí.

### **Které body z koaličního programu ti jsou nejbližší?**

> Nejbližší je mi [zemědělství](https://www.piratiastarostove.cz/program/resort/zemedelstvi/) a [ochrana životního prostředí](https://www.piratiastarostove.cz/program/resort/zivotni-prostredi/). Chtěl bych, aby byla dostupná nabídka kvalitních potravin pro každého i ve veřejném stravování. Standardem by měla být také šetrná metoda výroby a zpracování potravin. Důležitá je také zdravá a odolná krajina, která je schopna zadržovat vodu a vyprodukovat dostatek kvalitních a zdravých porduktů, a to díky zemědělcům, kteří na ní hospodaří ekologicky. Dalším bodem je udržitelné hospodaření v lesích, kdy by stát měl podporovat a rozvíjet lesnicko-dřevařský sektor jako jeden funkční celek. Sám dobře vím, že letní dny ve městě jsou peklo. Proto je důležité snižovat teplotu chytře: vodními toky, zelení a zužitkováním dešťů.

### **Profesně se zaměřuješ na oblast přírodních věd. Vyučuješ na vysoké škole předmět “Ochrana životního prostředí”. Jak vnímáš současný přístup vedení státu k ochraně ŽP?**

> Současný přístup státu v této věci je podle mého názoru zcela nedostatečný. Životní prostředí je celosvětovou prioritou, ale u nás je “Popelkou”. Přitom ve společnosti toto téma rezonuje, a to nejen mezi mladou generací. Je potřeba získat prestiž a mozky pro tento resort.

### **Co bys jako poslanec podnikl v této oblasti?**

> Mojí prioritou je udržitelné nastavení české implementace společné zemědělské politiky Evropské unie. Klíčovou sílu v tomto má samozřejmě Ministerstvo zemědělství, nikoli Poslanecká sněmovna.

### **Problémem poslední doby jsou sucha a nedostatek vody v krajině. Co by měl stát, potažmo samosprávy dělat, aby se tenhle problém dále neprohluboval.**

> Jde zejména o výše zmíněnou cílenou adaptaci SZP EU ve smyslu udržitelné správy krajiny včetně retence vody v půdě. Potenciál půdy zadržet vodu je u nás na kvalitních půdách 400 l/m3, realita je poloviční. Klíčovým nástrojem prevence sucha je tedy zdravá půda.

