---
date:         2021-08-22
category:     blog
tags:         zemědělství 
layout:       post
title:        "Lukáš Černohorský: Dejme zemědělství budoucnost!"
image:        posts/2021-08-22-Cernohorsky-zemedelstvi-budoucnost-jpeg

author: Lukáš Černohorský
---  

> > **Máme sněmovní prázdniny a to je pro mě skvělá příležitost být více doma a poznávat zajímavá místa a potkávat zajímavé lidi. Dnes jsem spolu s kolegou Ondřejem Polanským a jeho rodinou a mojí přítelkyní navštívil velice inspirativní místo se skvělým potencionálem pro náš kraj. Jedná se o moderní zeleninovou farmu, kde ve sklenících pěstují zdravou zeleninu a to 12 měsíců v roce. A to vše bez pesticidů, jejichž negativní dopady na lidské zdraví prokázaly mnohé studie. Místo toho tu využívají biologickou ochranu rostlin pod kterou si můžete představit tzv. hodný hmyz – což jsou přirození nepřátelé škůdců jako je například mšicovník. Zajímavý je i další pracovník ve skleníku – čmelák coby hlavní opylovač rostlin, kterých mají ve sklenících něco přes 30 tisíc, ti bydlí v chytrých vzdáleně ovládaných úlech.**
> >
> > Díky tomu, že místní skleníky jsou hydroponické,nepotřebují vysoce kvalitní půdu. Rostliny jsou zasazeny v přírodním organickém substrátu, který se po sezóně kompostuje. Díky tomu je možno pěstovat zeleninu po celý rok s velkými výnosy. Tato zelenina je přitom neporovnatelně chutnější než to, co seženete běžně v obchodech a co se k nám vozí stovky kilometrů. 
> >
> > Kromě toho, že je tato zelenina plná chuti, je i zdravější. Rajčata, okurky i papriky zde sklízejí dozrálá a do prodejen se dostanou velmi rychle po sběru. Navíc to má ještě jednu velkou výhodu – dost se tím šetří životní prostředí. Není lepší cesty, jak přispět ochraně životního prostředí, než jíst lokálně vypěstovanou zeleninu. Dlouho jsme tuto možnost neměli, proto jsem rád, že tu něco takového vzniklo, navíc v Dolní Lutyni, kousek od Ostravy, kde bydlím.
> > ![img](https://www.piratskelisty.cz/upload/thumbs/w600/5159.jpg)
> >
> > Jako Piráti podporujeme zdravý životní styl a příkladem toho je i naše náměstkyně pro školství a sport Andrea Hoffmannová, která rozjela v ostravských školních jídelnách projekt zdravého stravování pro děti na základních školách. 
> >
> > Pana spolumajitele Stodůlky jsem se ptal, jaké jsou podmínky pro provoz takových skleníků. Důležitým kritériem je rovné podloží a dostatek dešťové vody, což v Dolní Lutyni je, navíc leží v blízkosti nivy řeky Olše. Máme tak například velkou strategickou výhodu oproti regionu Jižní Moravy, kde se dlouhodobě potýkají s kritickým nedostatkem vody. Problémem může být i nedostatek pracovní síly, protože na farmě sklízí ručně až 30 tun zeleniny každý den a neustále hledají spolehlivé zaměstnance s láskou k pěstování. 
> >
> > Důvodem, proč je těžké najít spolehlivé a výkonné pracovníky je i problém exekucí. I přesto, že lidé v exekuci pracují, je problém motivovat je k vyšším pracovním výkonům pomocí výkonostních příplatků, protože všechny tyto peníze spolknout poplatky za vícečetné exekuce, aniž by docházelo ke snížení dluhu. To je obrovský společenský problém nejenom našeho kraje, kterému se za Piráty věnuje náš kandidát do Poslanecké sněmovny Daniel Galuszka. 
> > ![img](https://www.piratskelisty.cz/upload/thumbs/w600/5158.jpg)
> >
> > Celkově bych tuhle farmu popsal jako udržitelné ekologické zemědělství, které má smysl nejenom pro Moravskoslezský kraj. Do budoucna tu plánují i sociální projekty jako je zaměstnávání hendikepových lidí. Této problematice se zase věnuje naše Hanka Brňáková, která pomáhá lidem s různými hendikepy se začleněním do běžného života. 
> >
> > Vůbec bych se nezlobil, kdyby u nás vznikalo víc takových podniků, které se neženou jen za ziskem a jako prioritu mají ohleduplnost k životnímu prostředí. A dovedu si je představit i na místech opuštěných brownfieldů. 
> >
> > Tímto děkuji za vstřícné přijetí i prohlídku areálu i veškeré zajímavé informace o inovacích v zemědělství a do budoucna se jistě vrátíme pro inspiraci třeba s Radkem Holomčíkem, naším kandidátem na ministra zemědělství, nebo s Dominikou Michailidu, mé oblíbené řidičce kombajnu, která mě k prohlídce nalákala. 
> >
> > Jo a ještě něco!!! Součástí farmy Bezdínek je i prodejna superčerstvé zeleniny, takže pokud to nemáte daleko, určitě doporučuji navštívit.
> > ![img](https://www.piratskelisty.cz/upload/thumbs/w600/5161.jpg)
>