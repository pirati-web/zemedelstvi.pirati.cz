---
date:         2021-09-17
category:     blog
tags:         zemědělství historie
layout:       post
title:        "K odhalení památníku obětem akce Kulak"
image:        posts/2021-09-17-pamatnik-kulag-jpeg

author:  Jan Nevyjel, Redakce: Vojtěch Pikal, Radek Holomčík
---  

**Místopředseda Poslanecké sněmovny Parlamentu České republiky Vojtěch Pikal se zúčastil na slavnostního odhalení pomníku obětem Akce Kulak k příležitosti jejího 70. výročí. Při té příležitosti přednesl projev, v němž připomenul komunistický teror, který se odehrál na bezmála čtyř tisících rodinách a fakticky znamenal konec tradičního českého venkova.**

> Komunistický režim v poválečných padesátých letech systémově likvidoval mnohé politické odpůrce, náboženské představitele a nekomunistickou i komunistickou inteligenci. Zejména v prvních letech po převratu docházelo k vykonstruovaným soudním procesům, které byly zaměřeny proti potenciální opozici, ale i proti členům strany, členům církve a studentům vysokých a středních škol. Trochu opomíjenou skupinou československých občanů, kteří se rovněž staly terčem komunistického teroru byly rolníci, které komunistická propaganda po sovětském vzoru označovala pejorativním označením “kulaci”.
>
> Pomocí pokřivené legislativy, represí bezpečnostních složek a soudů se komunistické státní orgány snažily sedláky i menší rolníky donutit ke vstupu do Jednotného zemědělského družstva v rámci státem vynucované kolektivizace čekoslovenského zemědělství. Akce Kulak měla být vyvcholením těchto represivních opatření. Zahájena byla prostřednictvím tajné směrnice ministerstev spravedlnosti, vnitra a národní bezpečnosti v říjnu roku 1951 a určovala rodinným příslušníkům tzv. „vesnických boháčů“ odsouzených soudem nebo národním výborem „nové pracovní místo a místo nového pobytu mimo obvod obce dosavadního bydliště“, čímž se rozumělo vystěhování pokud možno do vzdáleného kraje. 
>
> V průběhu tzv. Akce K bylo vysídleno podle odhadů 3000–4000 rodin. Výsledkem této snahy byla trvalá likvidace starých selských tradic, staletých rodových svazků a venkovského způsobu života. Zánik venkova v jeho pravém slova byl komunistickým režimem dokonán.
>
> V den výročí si tak připomínáme nejen příčiny a důsledky ideologie, která se nás pokusila navždy vydělit ze společenství civilizovaných a svéprávných národů, ale také nevinné československé rolníky, jejichž životy i rodinné svazky byly nenávratně rozvráceny. Snad tento pomník zůstane věčným mementem tohoto temného období naší historie. Je povinností nás všech si jej navždy připomínat a každý den dělat vše pro to, aby zůstal historií, ale již nikdy se nestalo přítomností.