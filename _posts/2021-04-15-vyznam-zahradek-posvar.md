---
date:         2021-04-15
category:     blog
tags:         zahrádkářství
layout:       post
title:        "Komentář Jana Pošváře: Nepodceňujme význam zahrádkaření"
image:        posts/2021-04-15-vyznam-zahradek-posvar.jpeg

author:        Jan Pošvář
---  

Skoro každý, kdo má alespoň nějakou možnost, tak něco pěstuje. Ať už je to třeba na balkoně, terase nebo za oknem. A není se čemu divit. U nás má zahrádkaření dlouhou historii. Zřejmě nejstarší zahrádkářská kolonie u nás vznikla na pozemcích Škodových závodů v Plzni v roce 1914, kdy továrna poskytla pět hektarů. Před druhou světovou válkou už rozloha pozemků činila hektarů dvanáct. Od té doby má u nás zahrádkaření velkou oblibu.

Za minulého režimu hledali obyvatelé na zahrádkách určitý únik od šedé reality. Ovšem nejen to, byla to také rekreace, trávení volného času a vlastně i jistá forma společenské zábavy. Po pádu režimu krátké ochabnutí zájmu o zahrádky přišlo, totální úpadek se ale nekonal. Výrazně klesla celková výměra zahrad především díky tlaku developerů, kvůli vysokým nájmům a prodejním cenám půdy, které po zahrádkářích požadují majitelé pozemků. 

Zahrádkaření, to není pouze hrabání se v hlíně. Zahrádkaření plní další funkce, které si ani třeba neuvědomujeme. V první řadě jsou zahrádkové osady součástí systému městské zeleně, který v současnosti nabývá stále většího významu s neustále se rozvíjející městskou zástavbou. Jsou důležitou součástí městských rozvojových koncepcí, rekreačního zázemí města a také se významně podílejí na členění urbanizovaných a zelených ploch ve městě.

Dalším přínosem zahrádkových osad, potažmo zahrádkaření, jako volnočasové aktivity, je kontakt s přírodou, potažmo přímo s půdou a a to je důležité pro zdravotní a psychický stav zahrádkářů. Mnohé výzkumy dokazují příznivý vliv přírodního prostředí na lidskou psychiku, zeleň upevňuje duševní a fyzickou rovnováhu člověka a neopomínejme ani vliv zdravotně nezávadných potravin (biopotravin), které si zahrádkář mnohdy pěstuje a následně konzumuje. 

Nesmíme pak zapomínat na přínosy, jež pro zahrádkáře znamená možnost samozásobit se na zahrádce potravinami. V krajním případě jde o schopnost zahrádky zcela v tomto ohledu nahradit trh. To je důležité nejenom během krize, ale i v době, kdy si můžeme jakékoliv potraviny koupit v obchodě. Všichni si například vzpomeneme na to jak zahrádkáři ‘zachraňovali‘ český trh zaplavený levnými čínskými dovozy dodávkami českého česneku. 

Zahrádkářské osady jsou také zdrojem financí pro město. V první řadě šetří veřejné finance určené na údržbu velkých městských ploch, které osady obývají, protože zahrádkáři se o své zahrádky starají z vlastních výdajů a to většinou na výborné, odborné úrovni. V druhé řadě se pak jedná o finanční příjmy z nájemného.

Jednou z nejdůležitějších výhod zahrádkářských osad pro životní prostředí ale je, že při správném způsobu hospodaření pomáhají aktivně snižovat zanechanou ekologickou stopu a to více, než kterékoliv jiné rekreační zařízení. Zahrádkáři pěstující si vlastní potraviny přispívají k šetření obalových materiálů, případně i produkce odpadů, přispívají ke snižování potřeby dálkové dopravy, která v největší míře převáží právě potraviny a má nezanedbatelný negativní vliv na znečištění životního prostředí, především pak ovzduší. Důležitá je také téměř nulová spotřeba energií v zahrádkářských koloniích, díky které se osady začleňují mezi aktivity, které nejméně zatěžují životní prostředí. V neposlední řadě také osad přispívají ochraně životního prostředí zpracováním bioodpadu na kompostech umístěných na pozemku osady. 

Zahrádkaření nelze vnímat jako pozůstatek minulých dob. Výčet přínosů zahrádkaření pro město a pro společnost je obrovský a zdaleka jsme nevyjmenovali vše. Je proto nepochopitelné, že do dnešních dob neexistovala žádná prání úprava, která by zajišťovala jakoukoliv alespoň základní ochranu zahrádkářů “na míru”. 

**Zdroje**

Sovová, Lucie. 2014. [Zahrádkářské kolonie jako příspěvek k alternativní produkci potravin?](https://is.muni.cz/th/nxyf2/DP_1_.pdf)

ČTK. 2014. [Českých zahrádkářů od počátku 90. let výrazně ubylo](http://www.tyden.cz/rubriky/relax/zabava/ceskych-zahradkaru-od- pocatku-90-let-vyrazne-ubylo_325603.html#.VYvhAeafeN0). Týden.cz [online]. [cit. 2020-12-18]

MIOVSKÁ, Lucie. 2009. Generel ZO v Praze: [podkladová studie](http://arnika.org/soubory/dokumenty/mesta/kauzy/Zahradky/generel_09_podklad_1_verze_PS.pdf) [online]. [cit. 2020-12-18]

VORLÍČEK, Štěpán. [Zahrádkářské kolonie: vzdor městům a supermarketům](https://www.energyglobe.cz/temata-a-novinky/zoo-praha-postavila-papirnu-kde-si-muzete-vyrobit-papir-ze-sloniho-trusu). [online].[cit. 2020-12-18]
